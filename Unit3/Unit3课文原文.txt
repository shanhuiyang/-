子曰：“學而時習之，不亦説乎？有朋自遠方來，不亦樂乎？人不知而不愠，不亦君子乎？”

曾子曰：“吾日三省吾身：爲人謀而不忠乎？與朋友交而不信乎？傳不習乎？”

子曰：“君子食無求飽，居無求安，敏於事而慎於言，就有道而正焉，可謂好學也已。”

子曰：“温故而知新，可以爲師矣。”

子曰：“學而不思則罔，思而不學則殆。”

子曰：“由，誨女知之乎？知之爲知之，不知爲不知，是知也。”

子曰：“人而無信，不知其可也。大車無輗，小車無軏，其何以行之哉！”

子曰：“朝聞道，夕死可矣。”

子曰：“參乎！吾道一以貫之。”曾子曰：“唯！”子出，門人問曰：“何謂也？”曾子曰：“夫子之道，忠恕而已矣。”

子曰：“君子喻於義，小人喻於利。”

子曰：“見賢思齊焉，見不賢而内自省也。”

宰予晝寢。子曰：“朽木不可雕也，糞土之牆，不可杇也。於予與何誅！”子曰：“始吾於人也，聽其言而信其行；今吾於人也，聽其言而觀其行。於予與改是。”

子貢問曰：“孔文子何以謂之文也？”子曰：“敏而好學，不恥下問，是以謂之文也。”

季文子三思而後行。子聞之曰：“再，斯可矣。”

顔淵季路侍。子曰：“盍各言爾志？”子路曰：“願車馬衣輕裘，與朋友共，敝之而無憾。”顔淵曰：“願無伐善，無施勞。”子路曰：“願聞子之志。”子曰：“老者安之，朋友信之，少者懷之。”

哀公問：“弟子孰爲好學？”孔子對曰：“有顔回者好學，不遷怒，不貳過。不幸短命死矣。今也則亡！未聞好學者也。”

子曰：“賢哉回也！一簞食，一瓢飲，在陋巷，人不堪其憂，回也不改其樂。賢哉回也！”

冉求曰：“非不説子之道，力不足也。”子曰：“力不足者，中道而廢，今女畫。”

子曰：“默而識之，學而不厭，誨人不倦，何有於我哉？”

子曰：“德之不脩，學之不講，聞義不能徙，不善不能改，是吾憂也。”

子曰：“飯疏食，飲水，曲肱而枕之，樂亦在其中矣。不義而富且貴，於我如浮雲。”

葉公問孔子於子路，子路不對。子曰：“女奚不曰：‘其爲人也，發憤忘食，樂以忘憂，不知老之將至云爾。’”

子曰：“三人行，必有我師焉。擇其善者而從之，其不善者而改之。”

子曰：“若聖與仁，則吾豈敢？抑爲之不厭，誨人不倦，則可謂云爾已矣。”公西華曰：“正唯弟子不能學也！”

曾子曰：“士不可以不弘毅，任重而道遠：仁以爲己任，不亦重乎？死而後已，不亦遠乎？”

子在川上曰：“逝者如斯夫，不舍晝夜！”

子曰：“三軍可奪帥也，匹夫不可奪志也。”

子曰：“歲寒，然後知松柏之後彫也。”

廄焚，子退朝，曰：“傷人乎？”不問馬。

子貢問：“師與商也孰賢？”子曰：“師也過，商也不及。”曰：“然則師愈與？”子曰：“過猶不及。”

季氏富於周公，而求也爲之聚斂而附益之。子曰：“非吾徒也！小子鳴鼓而攻之可也！”

子路問：“聞斯行諸？”子曰：“有父兄在，如之何其聞斯行之！”冉有問：“聞斯行諸？”子曰：“聞斯行之。”公西華曰：“由也問‘聞斯行諸’，子曰‘有父兄在’；求也問‘聞斯行諸’，子曰‘聞斯行之’。赤也惑，敢問。”子曰：“求也退，故進之；由也兼人，故退之。”

子路、曾皙、冉有、公西華侍坐。子曰：“以吾一日長乎爾，毋吾以也。居則曰：‘不吾知也。’如或知爾，則何以哉？”
子路率爾而對曰：“千乘之國，攝乎大國之間，加之以師旅，因之以饑饉。由也爲之，比及三年，可使有勇，且知方也。”
夫子哂之。
“求，爾何如？”
對曰：“方六七十，如五六十，求也爲之，比及三年，可使足民。如其禮樂，以俟君子。”
“赤，爾何如？”
對曰：“非曰能之，願學焉。宗廟之事，如會同，端章甫，願爲小相焉。”
“點，爾何如？”
鼓瑟希，鏗爾，舍瑟而作，對曰：“異乎三子者之撰。”
子曰：“何傷乎？亦各言其志也！”
曰：“莫春者，春服既成，冠者五六人，童子六七人，浴乎沂，風乎舞雩，詠而歸。”
夫子喟然歎曰：“吾與點也。”
三子者出，曾皙後。曾皙曰：“夫三子者之言何如？”
子曰：“亦各言其志也已矣！”
曰：“夫子何哂由也？”
曰：“爲國以禮，其言不讓，是故哂之。唯求則非邦也與？安見方六七十如五六十而非邦也者？唯赤則非邦也與？宗廟會同，非諸侯而何？赤也爲之小，孰能爲之大？”

司馬牛問君子，子曰：“君子不憂不懼。”曰：“不憂不懼，斯謂之君子已乎？”子曰：“内省不疚，夫何憂何懼？”

司馬牛憂曰：“人皆有兄弟，我獨亡。”子夏曰：“商聞之矣：‘死生有命，富貴在天。’君子敬而無失，與人恭而有禮，四海之内皆兄弟也——君子何患乎無兄弟也？”

子貢問政。子曰：“足食，足兵，民信之矣。”子貢曰：“必不得已而去，於斯三者何先？”曰：“去兵。”子貢曰：“必不得已而去，於斯二者何先？”曰：“去食——自古皆有死，民無信不立。”

棘子成曰：“君子質而已矣，何以文爲？”子貢曰：“惜乎！夫子之説君子也，駟不及舌！文猶質也，質猶文也，虎豹之鞟，猶犬羊之鞟。”

哀公問於有若曰：“年饑，用不足，如之何？”有若對曰：“盍徹乎？”曰：“二，吾猶不足，如之何其徹也？”對曰：“百姓足，君孰與不足？百姓不足，君孰與足？”

子曰：“聽訟，吾猶人也。必也，使無訟乎！”

季康子患盜，問於孔子。孔子對曰：“苟子之不欲，雖賞之不竊。”

子路曰：“衞君待子而爲政，子將奚先？”子曰：“必也，正名乎？”子路曰：“有是哉，子之迂也！奚其正？”子曰：“野哉由也！君子於其所不知，蓋闕如也。名不正，則言不順。言不順，則事不成。事不成，則禮樂不興。禮樂不興，則刑罰不中。刑罰不中，則民無所措手足。故君子名之必可言也，言之必可行也。君子於其言，無所苟而已矣。”

子曰：“其身正，不令而行；其身不正，雖令不從。”

子適衞，冉有僕。子曰：“庶矣哉！”冉有曰：“既庶矣，又何加焉？”曰：“富之。”曰：“既富矣，又何加焉？”曰：“教之。”

子夏爲莒父宰，問政。子曰：“無欲速，無見小利。欲速則不達，見小利則大事不成。”

子貢問曰：“鄉人皆好之，何如？”子曰：“未可也。”“鄉人皆惡之，何如？”子曰：“未可也。不如鄉人之善者好之，其不善者惡之。”

子曰：“爲命，裨諶草創之，世叔討論之，行人子羽修飾之，東里子産潤色之。”

子路曰：“桓公殺公子糾，召忽死之，管仲不死。”曰：“未仁乎？”子曰：“桓公九合諸侯，不以兵車，管仲之力也。如其仁，如其仁！”

子貢曰：“管仲非仁者與？桓公殺公子糾，不能死，又相之！”子曰：“管仲相桓公，霸諸侯，一匡天下，民到于今受其賜。微管仲，吾其被髮左衽矣！豈若匹夫匹婦之爲諒也，自經於溝瀆而莫之知也！”

子曰：“其言之不怍，則爲之也難。”

子曰：“君子道者三，我無能焉：仁者不憂，知者不惑，勇者不懼。”子貢曰：“夫子自道也。”

子曰：“不患人之不己知，患其不能也。”

子路宿於石門，晨門曰：“奚自？”子路曰：“自孔氏。”曰：“是知其不可而爲之者與？”

子曰：“志士仁人，無求生以害仁，有殺身以成仁。”

子曰：“人無遠慮，必有近憂。”

子曰：“君子不以言舉人，不以人廢言。”

子貢問曰：“有一言而可以終身行之者乎？”子曰：“其恕乎。己所不欲，勿施於人。”

子曰：“過而不改，是謂過矣。”

子曰：“吾嘗終日不食，終夜不寢，以思，無益；不如學也。”

子曰：“當仁，不讓於師。”

季氏將伐顓臾。冉有季路見於孔子，曰：“季氏將有事於顓臾。”
孔子曰：“求，無乃爾是過與？夫顓臾，昔者先王以爲東蒙主，且在邦域之中矣，是社稷之臣也，何以伐爲？”
冉有曰：“夫子欲之；吾二臣者，皆不欲也。”
孔子曰：“求，周任有言曰：‘陳力就列，不能者止。’危而不持，顛而不扶，則將焉用彼相矣？且爾言過矣，虎兕出於柙，龜玉毁於櫝中，是誰之過與？”
冉有曰：“今夫顓臾，固而近於費，今不取，後世必爲子孫憂。”
孔子曰：“求！君子疾夫舍曰欲之而必爲之辭。丘也聞有國有家者，不患寡而患不均，不患貧而患不安。蓋均無貧，和無寡，安無傾。夫如是，故遠人不服，則脩文德以來之。既來之，則安之。今由與求也，相夫子，遠人不服而不能來也，邦分崩離析而不能守也，而謀動干戈於邦内，吾恐季孫之憂不在顓臾，而在蕭牆之内也。”

陽貨欲見孔子，孔子不見。歸孔子豚。孔子時其亡也而往拜之。遇諸塗。
謂孔子曰：“來！予與爾言。曰：懷其寶而迷其邦，可謂仁乎？曰：不可。——好從事而亟失時，可謂知乎？曰：不可。——日月逝矣，歲不我與。”孔子曰：“諾！吾將仕矣。”

子曰：“鄉原，德之賊也。”

齊人歸女樂，季桓子受之，三日不朝。孔子行。

楚狂接輿歌而過孔子曰：“鳯兮！鳯兮！何德之衰？往者不可諫，來者猶可追。已而！已而！今之從政者殆而！”
孔子下，欲與之言。趨而辟之，不得與之言。

長沮桀溺耦而耕。孔子過之，使子路問津焉。
長沮曰：“夫執輿者爲誰？”子路曰：“爲孔丘。”曰：“是魯孔丘與？”曰：“是也。”曰：“是知津矣！”
問於桀溺。桀溺曰：“子爲誰？”曰：“爲仲由。”曰：“是魯孔丘之徒與？”對曰：“然。”曰：“滔滔者，天下皆是也，而誰以易之？且而與其從辟人之士也，豈若從辟世之士哉？”耰而不輟。
子路行以告。夫子憮然，曰：“鳥獸不可與同羣。吾非斯人之徒與而誰與？天下有道，丘不與易也。”

子路從而後，遇丈人，以杖荷蓧。
子路問曰：“子見夫子乎？”
丈人曰：“四體不勤，五穀不分，孰爲夫子？”植其杖而芸。
子路拱而立。
止子路宿，殺雞爲黍而食之，見其二子焉。
明日，子路行。以告。子曰：“隱者也。”使子路反見之。至則行矣。
子路曰：“不仕無義。長幼之節，不可廢也；君臣之義，如之何其廢之？欲潔其身而亂大倫！君子之仕也，行其義也。道之不行，已知之矣。”

子夏之門人問交於子張。子張曰：“子夏云何？”對曰：“子夏曰：‘可者與之，其不可者拒之。’”子張曰：“異乎吾所聞。君子尊賢而容衆，嘉善而矜不能。我之大賢與，於人何所不容？我之不賢與，人將拒我，如之何其拒人也？”

子貢曰：“君子之過也，如日月之食焉。過也，人皆見之；更也，人皆仰之。”

衞公孫朝問於子貢，曰：“仲尼焉學？”子貢曰：“文武之道，未墜於地，在人。賢者識其大者，不賢者識其小者。莫不有文武之道焉。夫子焉不學，而亦何常師之有？”

有子問於曾子曰：“問喪於夫子乎？”曰：“聞之矣。‘喪欲速貧，死欲速朽。’”有子曰：“是非君子之言也。”曾子曰：“參也聞諸夫子也。”有子又曰：“是非君子之言也。”曾子曰：“參也與子游聞之。”有子曰：“然。然則夫子有爲言之也。”
曾子以斯言告於子游。子游曰：“甚哉，有子之言似夫子也！昔者，夫子居於宋，見桓司馬自爲石椁，三年而不成。夫子曰：‘若是其靡也，死不如速朽之愈也。’死之欲速朽，爲桓司馬言之也。南宫敬叔反，必載寶而朝。夫子曰：‘若是其貨也，喪不如速貧之愈也。’喪之欲速貧，爲敬叔言之也。”
曾子以子游之言告於有子。有子曰：“然。吾固曰非夫子之言也。”曾子曰：“何以知之？”有子曰：“夫子制於中都，四寸之棺，五寸之椁，以斯知不欲速朽也。昔者，夫子失魯司寇，將之荆，蓋先之以子夏，又申之以冉有，以斯知不欲速貧也。”

戰于郎。公叔禺人遇負杖入保者息，曰：“使之雖病也，任之雖重也，君子不能爲謀也，士弗能死也，不可，我則既言矣！”與其鄰重汪踦往，皆死焉。魯人欲勿殤重汪踦，問於仲尼。仲尼曰：“能執干戈，以衞社稷，雖欲勿殤也，不亦可乎？”

孔子過泰山側，有婦人哭於墓者而哀。夫子式而聽之。使子路問之曰：“子之哭也，壹似重有憂者？”而曰：“然。昔者，吾舅死於虎，吾夫又死焉，今吾子又死焉。”夫子曰：“何爲不去也？”曰：“無苛政。”夫子曰：“小子識之，苛政猛於虎也。”

昔者仲尼與於蜡賓，事畢，出遊於觀之上，喟然而歎。仲尼之歎，蓋歎魯也。言偃在側曰：“君子何歎？”孔子曰：“大道之行也，與三代之英，丘未之逮也，而有志焉。”
“大道之行也，天下爲公。選賢與能，講信脩睦。故人不獨親其親，不獨子其子，使老有所終，壯有所用，幼有所長，矜寡孤獨廢疾者皆有所養，男有分，女有歸。貨惡其棄於地也，不必藏於己；力惡其不出於身也，不必爲己。是故謀閉而不興，盜竊亂賊而不作，故外户而不閉，是謂大同。”
“今大道既隱，天下爲家。各親其親，各子其子，貨力爲己；大人世及以爲禮，城郭溝池以爲固，禮義以爲紀，以正君臣，以篤父子，以睦兄弟，以和夫婦，以設制度，以立田里，以賢勇知，以功爲己。故謀用是作，而兵由此起。禹湯文武成王周公，由此其選也。此六君子者，未有不謹於禮者也。以著其義，以考其信，著有過，刑仁講讓，示民有常。如有不由此者，在埶者去，衆以爲殃，是謂小康。”

雖有嘉肴，弗食，不知其旨也。雖有至道，弗學，不知其善也。是故學然後知不足，教然後知困。知不足然後能自反也，知困然後能自强也。故曰教學相長也。兑命曰：“學學半。”其此之謂乎？

博學之，審問之，慎思之，明辨之，篤行之。有弗學，學之弗能，弗措也。有弗問，問之弗知，弗措也。有弗思，思之弗得，弗措也。有弗辨，辨之弗明，弗措也。有弗行，行之弗篤，弗措也。人一能之，己百之；人十能之，己千之。果能此道矣，雖愚必明，雖柔必强。

所謂誠其意者，毋自欺也，如惡惡臭，如好好色。此之謂自謙，故君子必慎其獨也。
小人閒居爲不善，無所不至，見君子而後厭然揜其不善而著其善。人之視己，如見其肺肝然，則何益矣？此謂誠於中，形於外。故君子必慎其獨也。
曾子曰：“十目所視，十手所指，其嚴乎！”
富潤屋，德潤身，心廣體胖。故君子必誠其意。