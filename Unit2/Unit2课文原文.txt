齊人有馮諼者，貧乏不能自存，使人屬孟嘗君，願寄食門下。孟嘗君曰：“客何好？”曰：“客無好也。”曰：“客何能？”曰：“客無能也。”孟嘗君笑而受之，曰：“諾。”
左右以君賤之也，食以草具。居有頃，倚柱彈其劍，歌曰：“長鋏歸來乎，食無魚！”左右以告。孟嘗君曰：“食之，比門下之客。”居有頃，復彈其鋏，歌曰：“長鋏歸來乎，出無車！”左右皆笑之，以告。孟嘗君曰：“爲之駕，比門下之車客。”於是乘其車，揭其劍，過其友曰：“孟嘗君客我！”後有頃，復彈其劍鋏，歌曰：“長鋏歸來乎，無以爲家！”左右皆惡之，以爲貪而不知足。孟嘗君問：“馮公有親乎？”對曰：“有老母。”孟嘗君使人給其食用，無使乏。於是馮諼不復歌。
後孟嘗君出記，問門下諸客：“誰習計會，能爲文收責於薛者乎？”馮諼署曰：“能。”孟嘗君怪之，曰：“此誰也？”左右曰：“乃歌夫‘長鋏歸來’者也。”孟嘗君笑曰：“客果有能也！吾負之，未嘗見也。”請而見之，謝曰：“文倦於事，憒於憂，而性懧愚，沉於國家之事，開罪於先生。先生不羞，乃有意欲爲收責於薛乎？”馮諼曰：“願之。”於是約車治裝，載券契而行。辭曰：“責畢收，以何市而反？”孟嘗君曰：“視吾家所寡有者。”
驅而之薛，使吏召諸民當償者，悉來合券。券徧合，起，矯命以責賜諸民，因燒其券，民稱萬歲。
長驅到齊，晨而求見。孟嘗君怪其疾也，衣冠而見之，曰：“責畢收乎？來何疾也？”曰：“收畢矣。”“以何市而反？”馮諼曰：“君云‘視吾家所寡有者’，臣竊計君宫中積珍寶，狗馬實外廄，美人充下陳，君家所寡有者以義耳。竊以爲君市義。”孟嘗君曰：“市義奈何？”曰：“今君有區區之薛，不拊愛子其民，因而賈利之。臣竊矯君命，以責賜諸民，因燒其券，民稱萬歲，乃臣所以爲君市義也。”孟嘗君不説，曰：“諾。先生休矣！”
後朞年，齊王謂孟嘗君曰：“寡人不敢以先王之臣爲臣。”孟嘗君就國於薛。未至百里，民扶老攜幼，迎君道中。孟嘗君顧謂馮諼：“先生所爲文市義者，乃今日見之！”
馮諼曰：“狡兔有三窟，僅得免其死耳；今君有一窟，未得高枕而臥也。請爲君復鑿二窟！”孟嘗君予車五十乘，金五百斤，西遊於梁，謂惠王曰：“齊放其大臣孟嘗君於諸侯，諸侯先迎之者，富而兵强。”於是梁王虚上位，以故相爲上將軍，遣使者黄金千斤，車百乘，往聘孟嘗君。馮諼先驅，誡孟嘗君曰：“千金，重幣也；百乘，顯使也。齊其聞之矣。”梁使三反，孟嘗君固辭不往也。
齊王聞之，君臣恐懼。遣太傅賫黄金千斤，文車二駟，服劍一。封書謝孟嘗君曰：“寡人不祥，被於宗廟之祟，沉於諂諛之臣，開罪於君。寡人不足爲也；願君顧先王之宗廟，姑反國統萬人乎！”馮諼誡孟嘗君曰：“願請先王之祭器，立宗廟於薛！”廟成，還報孟嘗君曰：“三窟已就，君姑高枕爲樂矣。”
孟嘗君爲相數十年，無纖介之禍者，馮諼之計也。

齊王使使者問趙威后，書未發，威后問使者曰：“歲亦無恙耶？民亦無恙耶？王亦無恙耶？”使者不説，曰：“臣奉使使威后，今不問王而先問歲與民，豈先賤而後尊貴者乎？”威后曰：“不然。苟無歲，何以有民？苟無民，何以有君？故有問，舍本而問末者耶？”
乃進而問之曰：“齊有處士曰鍾離子，無恙耶？是其爲人也，有糧者亦食，無糧者亦食；有衣者亦衣，無衣者亦衣。是助王養其民也，何以至今不業也？葉陽子無恙乎？是其爲人，哀鰥寡，卹孤獨，振困窮，補不足。是助王息其民者也，何以至今不業也？北宫之女嬰兒子無恙耶？徹其環瑱，至老不嫁，以養父母，是皆率民而出於孝情者也，胡爲至今不朝也？此二士弗業，一女不朝，何以王齊國、子萬民乎？於陵子仲尚存乎？是其爲人也，上不臣於王，下不治其家，中不索交諸侯。此率民而出於無用者，何爲至今不殺乎？”

荆宣王問羣臣曰：“吾聞北方之畏昭奚恤也，果誠何如？”羣臣莫對。江乙對曰：“虎求百獸而食之，得狐。狐曰：‘子無敢食我也！天帝使我長百獸，今子食我，是逆天帝命也。子以我爲不信，吾爲子先行，子隨我後，觀百獸之見我而敢不走乎？’虎以爲然，故遂與之行，獸見之皆走。虎不知獸畏己而走也，以爲畏狐也。今王之地方五千里，帶甲百萬，而專屬之昭奚恤。故北方之畏奚恤也，其實畏王之甲兵也——猶百獸之畏虎也。”

莊辛謂楚襄王曰：“君王左州侯，右夏侯，輦從鄢陵君與壽陵君，專淫逸侈靡，不顧國政，郢都必危矣！”襄王曰：“先生老悖乎？將以爲楚國祅祥乎？”莊辛曰：“臣誠見其必然者也，非敢以爲國祅祥也。君王卒幸四子者不衰，楚國必亡矣！臣請辟於趙，淹留以觀之。”
莊辛去之趙，留五月，秦果舉鄢、郢、巫、上蔡、陳之地。襄王流揜於城陽。於是使人發騶徵莊辛於趙。莊辛曰：“諾。”
莊辛至。襄王曰：“寡人不能用先生之言，今事至於此，爲之奈何？”莊辛對曰：“臣聞鄙語曰：‘見兔而顧犬，未爲晚也；亡羊而補牢，未爲遲也。’臣聞昔湯武以百里昌，桀紂以天下亡。今楚國雖小，絶長續短，猶以數千里，豈特百里哉？”
“王獨不見夫蜻蛉乎？六足四翼，飛翔乎天地之間，俛啄蚊虻而食之，仰承甘露而飲之。自以爲無患，與人無爭也；不知夫五尺童子，方將調飴膠絲，加己乎四仞之上，而下爲螻蟻食也。”
“夫蜻蛉其小者也，黄雀因是以。俯噣白粒，仰棲茂樹，鼓翅奮翼。自以爲無患，與人無爭也；不知夫公子王孫，左挾彈，右攝丸，將加己乎十仞之上，以其類爲招。晝游乎茂樹，夕調乎酸醎。倏忽之間，墜於公子之手。”
“夫黄雀其小者也，黄鵠因是以。游於江海，淹乎大沼，俯噣鱔鯉，仰囓䔖衡。奮其六翮，而凌清風，飄摇乎高翔，自以爲無患，與人無爭也；不知夫射者，方將脩其碆盧，治其矰繳，將加己乎百仞之上，被㔋磻，引微繳，折清風而抎矣。故晝游乎江河，夕調乎鼎鼐。”
“夫黄鵠其小者也，蔡靈侯之事因是以。南游乎高陂，北陵乎巫山，飲茹溪之流，食湘波之魚，左抱幼妾，右擁嬖女，與之馳騁乎高蔡之中，而不以國家爲事；不知夫子發方受命乎靈王，繫己以朱絲而見之也。”
“蔡靈侯之事其小者也，君王之事因是以。左州侯，右夏侯，輦從鄢陵君與壽陵君，飯封禄之粟，而載方府之金，與之馳騁乎雲夢之中，而不以天下國家爲事；不知夫穰侯方受命乎秦王，填黽塞之内，而投己乎黽塞之外。”
襄王聞之，顔色變作，身體戰慄。於是乃以執珪而授之爲陽陵君，與淮北之地也。

秦圍趙之邯鄲。魏安釐王使將軍晉鄙救趙。畏秦，止於蕩陰，不進。
魏王使客將軍辛垣衍間入邯鄲，因平原君謂趙王曰：“秦所以急圍趙者，前與齊湣王爭强爲帝，已而復歸帝，以齊故；今齊湣王已益弱，方今唯秦雄天下，此非必貪邯鄲，其意欲求爲帝。趙誠發使尊秦昭王爲帝，秦必喜，罷兵去。”平原君猶豫未有所決。
此時魯仲連適游趙，會秦圍趙，聞魏將欲令趙尊秦爲帝，乃見平原君曰：“事將奈何矣？”平原君曰：“勝也何敢言事？百萬之衆折於外，今又内圍邯鄲而不去。魏王使客將軍辛垣衍令趙帝秦，今其人在是。勝也何敢言事？”魯連曰：“始吾以君爲天下之賢公子也，吾乃今然後知君非天下之賢公子也。梁客辛垣衍安在？吾請爲君責而歸之！”平原君曰：“勝請爲紹介而見之於先生。”
平原君遂見辛垣衍曰：“東國有魯連先生，其人在此，勝請爲紹介而見之於將軍。”辛垣衍曰：“吾聞魯連先生，齊國之高士也。衍，人臣也，使事有職，吾不願見魯連先生也。”平原君曰：“勝已泄之矣。”辛垣衍許諾。
魯連見辛垣衍而無言。辛垣衍曰：“吾視居此圍城之中者，皆有求於平原君者也；今吾視先生之玉貌，非有求於平原君者，曷爲久居此圍城之中而不去也？”魯連曰：“世以鮑焦無從容而死者，皆非也。今衆人不知，則爲一身。彼秦者，棄禮義而上首功之國也，權使其士，虜使其民；彼則肆然而爲帝，過而遂正於天下，則連有赴東海而死矣，吾不忍爲之民也！所爲見將軍者，欲以助趙也。”辛垣衍曰：“先生助之奈何？”魯連曰：“吾將使梁及燕助之，齊楚則固助之矣。”辛垣衍曰：“燕，則吾請以從矣；若乃梁，則吾乃梁人也，先生惡能使梁助之耶？”魯連曰：“梁未睹秦稱帝之害故也；使梁睹秦稱帝之害，則必助趙矣。”辛垣衍曰：“秦稱帝之害將奈何？”魯仲連曰：“昔齊威王嘗爲仁義矣，率天下諸侯而朝周。周貧且微，諸侯莫朝，而齊獨朝之。居歲餘，周烈王崩，諸侯皆弔，齊後往。周怒，赴於齊曰：‘天崩地坼，天子下席，東藩之臣田嬰齊後至，則斮之！’威王勃然怒曰：‘叱嗟！而母，婢也！’卒爲天下笑。故生則朝周，死則叱之，誠不忍其求也。彼天子固然，其無足怪。”
辛垣衍曰：“先生獨未見夫僕乎？十人而從一人者，寧力不勝，智不若耶？畏之也。”魯仲連曰：“然梁之比於秦，若僕耶？”辛垣衍曰：“然。”魯仲連曰：“然則吾將使秦王烹醢梁王！”辛垣衍怏然不悦，曰：“嘻！亦太甚矣，先生之言也！先生又惡能使秦王烹醢梁王？”魯仲連曰：“固也！待吾言之：昔者鬼侯、鄂侯、文王，紂之三公也。鬼侯有子而好，故入之於紂。紂以爲惡，醢鬼侯。鄂侯爭之急，辨之疾，故脯鄂侯。文王聞之，喟然而歎，故拘之於牖里之庫百日，而欲令之死。曷爲與人俱稱帝王，卒就脯醢之地也？”
“齊閔王將之魯，夷維子執策而從，謂魯人曰：‘子將何以待吾君？’魯人曰：‘吾將以十太牢待子之君。’夷維子曰：‘子安取禮而來待吾君？彼吾君者，天子也。天子巡狩，諸侯辟舍，納筦鍵，攝衽抱几，視膳於堂下；天子已食，退而聽朝也。’魯人投其籥，不果納，不得入於魯。將之薛，假涂於鄒。當是時，鄒君死，閔王欲入弔。夷維子謂鄒之孤曰：‘天子弔，主人必將倍殯柩，設北面於南方，然後天子南面弔也。’鄒之羣臣曰：‘必若此，吾將伏劍而死。’故不敢入於鄒。鄒魯之臣，生則不得事養，死則不得飯含，然且欲行天子之禮於鄒魯之臣，不果納。今秦萬乘之國，梁亦萬乘之國，俱據萬乘之國，交有稱王之名。睹其一戰而勝，欲從而帝之，是使三晉之大臣，不如鄒魯之僕妾也。”
“且秦無已而帝，則且變易諸侯之大臣。彼將奪其所謂不肖而予其所謂賢，奪其所憎而與其所愛；彼又將使其子女讒妾爲諸侯妃姬，處梁之宫，梁王安得晏然而已乎？而將軍又何以得故寵乎？”
於是辛垣衍起，再拜謝曰：“始以先生爲庸人，吾乃今日而知先生爲天下之士也！吾請去，不敢復言帝秦！”
秦將聞之，爲卻軍五十里。適會魏公子無忌奪晉鄙軍以救趙擊秦，秦軍引而去。
於是平原君欲封魯仲連，魯仲連辭讓者三，終不肯受。平原君乃置酒，酒酣，起，前，以千金爲魯連壽。魯連笑曰：“所貴於天下之士者，爲人排患、釋難、解紛亂而無所取也；即有所取者，是商賈之人也。仲連不忍爲也。”遂辭平原君而去，終身不復見。

趙太后新用事，秦急攻之。趙氏求救於齊。齊曰：“必以長安君爲質，兵乃出。”太后不肯，大臣强諫。太后明謂左右：“有復言令長安君爲質者，老婦必唾其面。”
左師觸讋願見太后，太后盛氣而揖之。入而徐趨，至而自謝曰：“老臣病足，曾不能疾走，不得見久矣，竊自恕，而恐太后玉體之有所郄也，故願望見太后。”太后曰：“老婦恃輦而行。”曰：“日食飲得無衰乎？”曰：“恃粥耳。”曰：“老臣今者殊不欲食，乃自强步，日三四里，少益耆食，和於身。”太后曰：“老婦不能。”太后之色少解。
左師公曰：“老臣賤息舒祺，最少，不肖；而臣衰，竊愛憐之，願令得補黑衣之數，以衞王宫。没死以聞。”太后曰：“敬諾！年幾何矣？”對曰：“十五歲矣。雖少，願及未填溝壑而託之。”太后曰：“丈夫亦愛憐其少子乎？”對曰：“甚於婦人。”太后笑曰：“婦人異甚！”對曰：“老臣竊以爲媪之愛燕后，賢於長安君。”曰：“君過矣！不若長安君之甚！”左師公曰：“父母之愛子，則爲之計深遠。媪之送燕后也，持其踵爲之泣，念悲其遠也，亦哀之矣。已行，非弗思也，祭祀必祝之，祝曰：‘必勿使反！’豈非計久長，有子孫相繼爲王也哉？”太后曰：“然。”
左師公曰：“今三世以前，至於趙之爲趙，趙主之子孫侯者，其繼有在者乎？”曰：“無有。”曰：“微獨趙，諸侯有在者乎？”曰：“老婦不聞也。”“此其近者禍及身，遠者及其子孫。豈人主之子孫則必不善哉？位尊而無功，奉厚而無勞，而挾重器多也。今媪尊長安君之位，而封之以膏腴之地，多予之重器，而不及今令有功於國；一旦山陵崩，長安君何以自託於趙？老臣以媪爲長安君計短也。故以爲其愛不若燕后。”太后曰：“諾，恣君之所使之。”於是爲長安君約車百乘，質於齊，齊兵乃出。
子義聞之，曰：“人主之子也，骨肉之親也，猶不能恃無功之尊，無勞之奉，而守金玉之重也；而況人臣乎！”